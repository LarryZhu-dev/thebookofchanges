# 第五十八卦 兑 兑为泽 兑上兑下


兑：亨，利贞。

彖曰：兑，说也。刚中而柔外，说以利贞，是以顺乎天，而应乎人。说以先民，民忘其劳；说以犯难，民忘其死；说之大，民劝矣哉！

象曰：丽泽，兑；君子以朋友讲习。

初九：和兑，吉。象曰：和兑之吉，行未疑也。

九二：孚兑，吉，悔亡。象曰：孚兑之吉，信志也。

六三：来兑，凶。象曰：来兑之凶，位不当也。

九四：商兑，未宁，介疾有喜。象曰：九四之喜，有庆也。

九五：孚于剥，有厉。象曰：孚于剥，位正当也。

上六：引兑。象曰：上六引兑，未光也。
